
			<div class="info-box-right">
				<img src="images/info3.jpg"/>
				<h2>Ævintýraleg sumarupplifun!</h2>
				<p>Sumarið er uppáhaldstími margra.  Þá hringja skólabjöllurnar út í síðasta skiptið þetta starfsárið og við tekur spennandi tímabil þar sem sólin sest ekki og ævintýrin bíða þín á hverju horni. Sumarið er nauðsynlegur tími í þroskaferli hvers barns, en þá fær það tækifæri til að nema nýjar lendur í hópi jafnaldra sinna, skoða heiminn með forvitni að vopni og upplifa það sem náttúran hefur upp á að bjóða.</p>
				<p>Útilífsnámskeið skátanna nýta allt það sem sumarið hefur í för með sér og skiptir þá engu máli hvernig viðrar; það er alltaf eitthvað við að vera! Skátarnir nýta aldarlanga reynslu sína í að starfa með börnum og ungmennum til þess að gefa krökkunum á útilífsnámskeiðunum brot af því besta. Dagskrá er breytileg eftir staðsetningu en hver starfstöð starfar sjálfstætt, er með sinn eigin skólastjóra og foringjahóp. Aðaldagskráratriðin eru þó yfirleitt þau sömu; leikir, útivist og áskoranir. Margar starfstöðvar bjóða upp á námskeið sem enda á einnar-nætur útilegu, þar sem sumir þátttakendur gista í fyrsta skipti annarsstaðar en heima hjá foreldrum sínum, sem er í senn stundum pínulítið ógnvekjandi, en yfirleitt mikill sigur og ótrúleg uppspretta góðra æskuminninga.</p>
				<div class="clear"></div>
			</div>

			<div class="info-box">
				<img src="images/info1.jpg"/>
				<h2>Töfraheimur umhverfissins</h2>
				<blockquote>"Fyrir þann sem hefur augu sem sjá og eyru sem heyra er skógurinn í senn tilraunastofa, félagsheimili og musteri“.
				<p class="cite"><cite>Robert Baden-Powell, stofnandi skátahreyfingarinnar</cite></p>
				</blockquote>
				<p>Í hundrað ár hafa íslenskir skátar verið leiðandi í að kynna börn og ungmenni fyrir undraveröld náttúrunnar. Umhverfið og náttúran hafa frá upphafi verið kjörlendi skátastarfs og strax á unga aldri er krökkum innrætt virðing fyrir náttúrunni og lífríki hennar, þar sem þau læra að umgangast náttúruna á þann hátt að það skaði hvorki þau sjálf né náttúruna.  
				</p>
				<p>Fjölbreytileg íslensk náttúra er fyrirtaks vettvangur til þess að takast á við áskoranir, læra að meta fegurðina sem falin er í fjöllum og hraunflákum, þroska sjálfa(n) sig og læra að bjarga sér. Reyndir skátar klífa fjöll, síga niður kletta, þvera ár og sigla á fljótum.  Á útilífsnámskeiðum skátanna fá krakkar að stíga sín fyrstu skref í útivist og prófa sig áfram í spennandi verkefnum. Það er mikil áskorun fyrir hvern sem er að síga í fyrsta skipti niður klettavegg, en með stuðningi foringjans og hvatningu jafningjanna er hvað sem er hægt og eftir að hafa látið vaða breytist fiðringurinn og óttinn í stolt yfir því að hafa þorað (og vitaskuld löngun til þess að prófa aftur!).
				</p>
				<div class="clear"></div>
			</div>

			<!--<div class="info-box-right">
				<img src="images/circle1.jpg"/>
				<h2>Skráning er hafin!</h2>
				<p>Hér mætti birtast yfirlit yfir alla staðina sem eru í boði í stuttu máli (Staðsetning, nafn skátafélags, aldursbil).</p>
				<div class="clear"></div>
			</div>-->

			<div class="info-box-right">
				<img src="images/info2.jpg"/>
				<h2>Faglegir foringjar</h2>
				<blockquote>„Skátaforingi kennir krökkunum leikinn með því að leika sér með þeim“.
				<p class="cite"><cite>Robert Baden-Powell, stofnandi skátahreyfingarinnar</cite></p>
				</blockquote>
				<p>Skátastarf hefur það að markmiði sínu að þroska börn og ungmenni til þess að verða sjálfstæðir, virkir og ábyrgir samfélagsþegnar. Skátastarf fer fram í flokkum, þar sem ungmennin skiptast á að stýra jafnöldrum sínum og þroska þar með leiðtogahæfni sína. Leiðbeinendur á útilífsnámskeiðum skátanna eru flestir skátar sjálfir og margir hafa þónokkra reynslu af foringjastörfum innan skátahreyfingarinnar. Það fer því ekki á milli mála að þarna eru samankomnir hugmyndaríkir og hæfir leiðbeinendur sem víla ekki fyrir sér að taka fullan þátt í leikjum barnanna, en eru þó um leið ábyrgir og forsjálir.
				</p>
				<p>Allir leiðbeinendur á útilífsnámskeiðum skáta fara á námskeið í upphafi sumars þar sem lögð er áhersla á skyndihjálp, slysavarnir, barnavernd, leikjastjórnun, forvarnir og viðbrögð við einelti, aga og stjórnun. Að auki skila allir fullorðnir einstaklingar sem starfa innan skátahreyfingarinnar inn vottorði um hreina sakaskrá.
				</p>
				<div class="clear"></div>
			</div>

			<div id="contact-info">

			</div>